---
title: Jak rozpętałem II wojnę światową
rez: Chmielewski Tadeusz
rok: 1969
gatunki: 
  - gatunek: gatunek
lokacje:
  - lokacja: Studzianna–Poświętne
    link: studzianna-poswietne
  - lokacja: Zgierz
    link: zgierz
link: jak-rozpetalem-ii-wojne-swiatowa
---
Film jest adaptacją powieści Kazimierza Sławińskiego *Przygody kanoniera Dolasa*. Główny bohater Franek Dolas Marian Kociniak) po suto zakropionej imprezie budzi się w wagonie towarowym, jak się okazuje już po przekroczeniu granicy z Niemcami. Widząc niemieckich żołnierzy i biorąc ich za dywersantów próbuje jednego z nich zastrzelić. W tym momencie rozpoczyna się atak Niemiec na Polskę - jest już 1 września 1939 roku. Franek jest przekonany, że właśnie rozpętał wojnę (II wojnę światową). Moment ten rozpoczyna ciąg komicznych zdarzeń i sytuacji, w których bierze udział Dolas. 
Film należy do klasyki polskiego kina, rola Mariana Kociniaka okazała się jego najważniejszą w życiu. Film wreszcie był jedną z pierwszych komedii polskich na temat II wojny światowej. Do dziś pozostaje jedną z najlepszych, jeżeli nie najlepszą.
Zgodnie z fabułą Dolas wędruje przez niemal całą Europę i Bliski Wschód. W rzeczywistości większość zdjęć powstała w Polsce. Przykładowo ujęcia z pustyni, przez którą Dolas wędruje wraz z oddziałem Legii Cudzoziemskiej, powstały nie na Saharze, ale na... łódzkich Stokach. Scena ta powstała w znajdującej się tu żwirowni. Niemiecki obóz jeniecki gdzie trafia Dolas i gdzie jak się wkrótce okazuje jako pierwszy próbuje ucieczki, to z kolei ówczesna wieś Krogulec (dziś w granicach Zgierza, przy ul. Dalekiej). W zabudowania obozu przeobraziły się budynki dawnej tuczarni świń.
Jednym z najważniejszym plenerów filmu stała się miejscowość Poświętne. Tu realizowana była ostatnia część filmu, gdy Dolas wraca do kraju, po tym jak wypadł z samolotu ze spadochronem. Budzi się na wieży dzwonnicy przy bazylice w Poświętnem (wg fabuły w okolicach Lublina). Tu znajduje go brat Sebastian (Zygmunt Zintel). W filmie wykorzystano również drugi miejscowy kościół - pw. św. Józefa. To z niego wychodzi najpierw brat Sebastian, to przy jego murze Dolas przekonuje się że wrócił do kraju. Wykorzystano również dawny młyn wodny na tzw. Młynczysku - tu kryjówkę mają partyzanci, do których trafia Dolas. Tu również główny bohater próbuje gry w 3 karty aby zdobyć upragniony rewolwer. Kończy się to utratą przez niego butów, pasa i spodni...
Więcej o filmie [*tutaj*](http://www.filmpolski.pl/fp/index.php?film=12111).
