---
title: Rzeczpospolita babska
rez: Przybył Hieronim
rok: 1969
gatunki: 
  - gatunek: gatunek
lokacje:
  - lokacja: Wolbórz
    link: wolborz
link: rzeczpospolita-babska
---
Komedia o perypetiach dwóch zdemobilizowanych po wojnie batalionów - męskiego i damskiego. Obejmują one dawny majątek - panowie tworzą w pałacu i przyległościach gospodarstwo Walterówka, panie na terenie folwarku gospodarstwo Sarmatka. Początkowa niechęć (zwłaszcza ze strony pań) przeradza się w miłość, uwienczoną kilkoma małżeństwami.
Walterówka to dawny pałac biskupi w Wolborzu, Sarmatka to przede wszystkim zabudowania PGR w Bogusławicach (chociaż już wnętrza budynku mieszkalnego pań to willa Zygmunta Richtera przy ul. Stefanowskiego 17 w Łodzi). Scena kąpieli pań i podglądania ich przez dwóch saperów zrealizowana została w Tomaszowie Mazowieckim, w pobliżu rezerwatu Niebieskie Źródła. Tu również powstała scena wędkowania i obietnicy dostarczania ryb dla Sarmatki. W tle widoczny jest istniejący do dziś jaz na Pilicy.
Jednym z najciekawszych plenerów filmu jest wnętrze gabinetu starosty, który próbuje pogodzić zwaśnione bataliony, m.in. przydzielając im worek cukru. Sala ta to dawna sala balowa w pałacu Izraela Poznańskiego przy ul. Ogrodowej 15 w Łodzi (obecnie Muzeum Miasta Łodzi). Salę tę może być trudno rozpoznać, ponieważ w czasie realizacji filmu była jeszcze przedzielona stropem na dwie kondygnacje.
Więcej o filmie [*tutaj*](http://www.filmpolski.pl/fp/index.php?film=121556).
