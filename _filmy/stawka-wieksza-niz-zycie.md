---
title: Stawka większa niż życie
rez: Konic Andrzej, Morgenstern Janusz
rok: 1967–1968
gatunki: 
  - gatunek: gatunek
lokacje:
  - lokacja: Łódź – Muzeum Kinematografii
    link: lodz-muzeum-kinematografii
  - lokacja: Łódź – Wytwórnia Filmów Fabularnych
    link: lodz-wytwornia-filmow-fabularnych
  - lokacja: Zgierz
    link: zgierz
link: stawka-wieksza-niz-zycie
---
Serial o przygodach Hansa Klossa (Stanisław Mikulski) to obok *Czterech pancernych i psa* najbardziej znany polski serial. Serial ponadczasowy, o czym świadczą kolejne emisje w telewizji, a także dwie wydane książki poświęcone serialowi - *Stawka większa niż życie. Serial wszech czasów* Bogdana Bernackiego oraz [*Stawkowy przewodnik filmowy*](http://regiocentrum.pl/publikacje/ksiazki/stawkowy-przewodnik-filmowy/) - praca zbiorowa pod redakcją Bogdana Bernackiego. Ta druga szczegółowo przedstawia wszystki plenery serialu - z Łodzi, Wrocławia, Olsztyna, Gdańska, Gdyni, Sopotu, Warszawy, Krakowa, Płocka, Pieskowej Skały, Pabianic i Zgierza. Jak widać również województwo łódzkie i miejscowe plenery zaznaczyły swoją obecność jako tło przygód agenta J-23.
Łódzkich plenerów w serialu było najwięcej - około 40. Najbardziej znane to pałac Izraela Poznańskiego przy ul. Ogrodowej 15 (obecnie Muzeum Miasta Łodzi) - klatka schodowa stała się korytarzami berlińskiej siedziby Abwehry, gdzie trafia Kloss w odcinku *Zdrada*; kawiarnia Honoratka z ul. Moniuszki 2 to warszawska kawiarnia Mocca z odcinka *Ostatnia szansa* - tu spotyka się Anna (Ewa Wiśniewska) z Ruppertem (Ignacy Gogolewski), z kolei pałac Karola Scheiblera przy pl. Zwycięstwa 1 przeobraził się w stambulski klub nocny Cafe Rose w odcinku *Cafe Rose*.
W serialu (w odcinku *Wiem kim jesteś*) wykorzystano również pabianickie Stare Miasto - Rynek oraz ul. Piotra Skargi - tu Kloss pomaga polskiej łączniczce przenieść radiostację i uniknąć łapanki, co obserwuje jego "narzeczona" Marta Becker. Z kolei zgierski dworzec kolejowy "zagrał" w odcinku *Genialny plan pułkownika Krafta*. Tu członkini siatki konspiracyjnej, Joanna (Elżbieta Borkowska), zostaje aresztowana.
Więcej o serialu [*tutaj*](http://www.filmpolski.pl/fp/index.php?film=121559). Serial ma również swój fanklub, o którym więcej można przeczytać [*tutaj*](http://www.stawkologia.pl/).
