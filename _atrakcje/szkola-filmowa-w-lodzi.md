---
title: Szkoła Filmowa w Łodzi
gdzie: Łódź
rodzaj: miejsce
link: szkola-filmowa-w-lodzi
---
![Szkoła Filmowa](/foto/plenery/szkola-filmowa.jpg)

ul. Targowa 61/63, Łódź

Jest jedną z najstarszych uczelni filmowych na świecie, jej działalność rozpoczęła się wkrótce po II wojnie światowej. Oficjalna nazwa to Państwowa Wyższa Szkoła Filmowa, Telewizyjna i Teatralna im. Leona Schillera, jednak popularnie określa się ją jako Szkołę Filmową. To tu kształcili się znani dzisiaj polscy aktorzy, reżyserzy, operatorzy filmowi, ale także producenci filmowi i telewizyjni, dając podwaliny pod tzw. polską szkołę filmową. Dziś Szkoła należy do najbardziej znanych na świecie, o czym świadczy również duża ilość studentów spoza Polski. 
Początkowo Szkoła zajmowała jeden budynek - dawną willę Oskara Kona. W jednym budynku mieściły się sale wykładowe, pomieszczenia administracyjne, a także mieszkalne dla pierwszych studentów. Dziś uczelnia zajmuje cały kampus, a w dawnej wili funkcjonuje Rektorat. Odwiedzając to miejsce trzeba koniecznie obejrzeć słynne schody, na których wg legendy Szkoły siadywali studenci dyskutując o filmach. Najsłynniejszych z nich, m.in. Andrzeja Wajdę i Romana Polańskiego uwieczniono specjalnymi tabliczkami. Na piętrze, w dawnej sali balowej, działa dziś szkolna sala kinowa.
Budynek Rektoratu można zwiedzić po uprzednim ustaleniu wizyty. 
Więcej na temat [*Szkoły*](https://www.filmschool.lodz.pl/).
