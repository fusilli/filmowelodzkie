---
title: Ulica Piotrkowska
gdzie: Łódź
rodzaj: miejsce
link: ulica-piotrkowska
---
![Ulica Piotrkowska](/foto/plenery/lodz-piotrkowska.jpg)

Jest na pewno najbardziej znaną i rozpoznawalną ulicą Łodzi. To tu znajduje się sławna Aleja Gwiazd poświęcona polskim artystom i artystkom związanym z filmem. Główna część Alei zlokalizowana jest między ul. 6 Sierpnia a pasażem Rubinsteina, ale kolejne gwiazdy wychodza również w kierunku północnym i południowym. Inicjatorami utworzenia alei wzorowanej na hollywoodzkiej Walk of Fame byli Jan Machulski i Henryk Kluba. Pierwsza gwiazda (poświęcona Andrzejowi Sewerynowi) została wmurowana w 1998 roku, dziś jest ich już ponad 100. Po stronie parzystej (wschodniej) obok Grand Hotelu znajdują się gwiazdy znanych reżyserów, operatorów i kompozytorów. Po przeciwległej nieparzystej stronie znaleźć można nazwiska aktorów.
Oczywiście to nie jedyny związek ulicy Piotrkowskiej z filmem. Przed kamienicą przy ul. Piotrkowskiej 87 znajduje się pomnik Misia Uszatka, a na Piotrkowskiej na wysokości pasażu Schillera znajduje się pomnik dedykowany operatorom filmowym, laureatom festiwalu Camerimage (i oczywiście to właśnie tu stoi pomnik Leona Schillera, patrona działającej w Łodzi Szkoły Filmowej). Przy Piotrkowskiej 120 działa hotel [Stare Kino](https://www.cinemahotel.pl/), odwołujący się do historii kinematografii.
