---
title: Oporów

---

Tak jak w Łęczycy niemal jedynym wykorzystywanym przez kolejne ekipy filmowe obiektem jest dawne więzienie, tak w Oporowie filmowcy pracowali wyłącznie w miejscowym zamku. Jego "kariera" zaczęła się w latach 60., gdy pojawił się w odcinku 7 serialu "Z przygodą na ty" pt. "Czarny rycerz". Do zamku trafia grupa dzieci, spędza tu noc, a jedno z nich jest świadkiem tajemniczych wydarzeń związanych z duchami. W powstałym rok później filmie krótkometrażowym "Duchu z Canterville" zamek staje się głównym miejscem akcji i ponownie pojawia się tu duch. Warto wspomnieć że tym filmem debiutowała na ekranie Anna Nehrebecka.
Świetnie zachowane wnętrza zamku były również dobrą scenografią dla seriali historycznych - w "Rycerzach i rabusiach" przeobraził się w XVII-wieczną rezydencję Aleksandra Klofasa (Wiesław Michnikowski), który tu gości starościca Piotra Wolskiego (Tomasz Stockinger), a w serialu "Przeprowadzki" w rezydencję księcia Dowigłło-Ośnierz z początku XX w.
Prawdopodobnie najbardziej znanym serialem związanym z Oporowem jest "Ekstradycja". Tu znajduje się kryjówka Novotnego (Zdzisław Wardejn), rezydenta rosyjskiej mafii, w piwnicach powstaje tu fabryka amfetaminy. Tu trafia komisarz Halski (Marek Kondrat), rozpracowujący grupę przestępczą. 
Jako ciekawostkę można dodać że o ile nazwa Oporów nie pada w serialu, to w kadrze uwieczniony został posterunek policji w pobliskim Bedlnie (razem z tabliczką potwierdzającą że mowa o Bedlnie) - tu Halski przywozi skutego w kajdanki przestępcę w finałowym odcinku.

## Tytuły filmów
- Z przygodą na ty, reż. Jadwiga Kędzierzawska (1966)
- Duch z Canterville, reż. Ewa i Czesław Petelscy (1967)
- Rycerze i rabusie, reż. Tadeusz Junak (1984)
- Ekstradycja, reż. Wojciech Wójcik (1995)
- Przeprowadzki, reż. Leszek Wosiewicz (2000)


## Informacja krajoznawcza
Oporów słynie przede wszystkim ze świetnie zachowanego zamku rycerskiego, dziś mieszczącego muzeum. Drugim cennym zabytkiem Oporowa jest klasztor paulinów z kościołem pw. św. Marcina.
