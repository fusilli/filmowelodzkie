---
title: Inowłódz
mapa: https://www.google.com/maps/d/embed?mid=1LQ_O1tGt6GFIOYp5yb9tarntCFM
legenda:
  - miejsce: Kościół św. Idziego
    filmy:
      - tytul: Bolesław Śmiały
        link: boleslaw-smialy
      - tytul: Czterej pancerni i pies
        link: czterej-pancerni-i-pies
      - tytul: Epitafium dla Barbary Radziwiłłówny
        link: epitafium-dla-barbary-radziwillowny
      - tytul: Kanclerz
        link: kanclerz
      - tytul: Rycerze i rabusie
        link: rycerze-i-rabusie
      - tytul: Żołnierz zwycięstwa
        link: zolnierz-zwyciestwa
  - miejsce: Droga na Rawę Mazowiecką
    filmy:
      - tytul: Czterej pancerni i pies
        link: czterej-pancerni-i-pies
  - miejsce: Droga na Spałę
    filmy:
      - tytul: Czterej pancerni i pies
        link: czterej-pancerni-i-pies
  - miejsce: Pilica
    filmy:
      - tytul: Popioły
        link: popioly
      - tytul: Romantyczni
        link: romantyczni
  - miejsce: Gaszek
    filmy:
      - tytul: Czterej pancerni i pies
        link: czterej-pancerni-i-pies
  - miejsce: Stare Koryto
    filmy:
      - tytul: Przygody pana Michała
        link: przygody-pana-michala
  - miejsce: Inowłódz-Fryszerka
    filmy:
      - tytul: Hubal
        link: hubal
---

Inowłódz to jeden z najważniejszych punktów na filmowej mapie województwa łódzkiego. Przede wszystkim ze względu na przepływającą przez ten stary gród rzekę Pilicę, a także historyczny, romański kościół św. Idziego. Inowłódz, obchodzący w 2016 r. 950 rocznicę istnienia, był niewątpliwie świadkiem wielu wydarzeń historycznych z różnych epok. Śledząc filmową karierę tej miejscowości, można tę historię częściowo odtworzyć.

W filmie [*Bolesław Śmiały*](/filmy/boleslaw-smialy/) Inowłódz przeobraził się w Kraków z XI stulecia. [*Epitafium dla Barbary Radziwiłłówny*](/filmy/epitafium-dla-barbary-radziwillowny/) przenosi widzów w wiek XVI, w czasy króla Zygmunta Augusta. Kanclerz przedstawia wydarzenia z przełomu XVI i XVII wieku, epoki pierwszych królów elekcyjnych, akcja Popiołów toczy się w I połowie XIX wieku. Za sprawą [*Żołnierza zwycięstwa*](/filmy/zolnierz-zwyciestwa/) można przenieść się do Hiszpanii w czasy wojny domowej z lat 30. XX w., a w [*Czterech pancernych i psie*](/filmy/czterej-pancerni-i-pies/) oczywiście widać historię II wojny światowej. W każdym z tych obrazów w kadrze uwieczniona została charakterystyczna bryła kościoła św. Idziego z wysoką wieżą.

W filmie wykorzystano również inne miejsca z terenu Inowłodza i jego najbliższych okolic. Pilicę można zobaczyć w filmach [*Epitafium dla Barbary Radziwiłłówny*](/filmy/epitafium-dla-barbary-radziwillowny/), [*Popioły*](/filmy/popioly/) i [*Romantyczni*](/filmy/romantyczni/). Mocny filmowy akcent dotyczy serialu [*Czterej pancerni i pies*](/filmy/czterej-pancerni-i-pies/). To nie tylko romański kościół, ale także droga z Inowłodza na Rawę Mazowiecką, gdzie Grigorij, Lidka i młody Czereśniak naprawiali popsute koło w aucie, czy droga na Spałę (na wysokości kopalni chalcedonitu), gdzie załoga Rudego zatrzymuje się ze względu na prowadzoną przez Czereśniaka krowę, a następnie spotyka niemieckiego chłopca. Plenerem stał się również Gaszek, dziś część Inowłodza, w pobliżu ujścia rzeki Słomianki do Pilicy – tędy wędrowali Czereśniakowie kierujący się do Gdańska.

Z filmem związane są również najbliższe okolice Inowłodza – swoją filmową historię mają Spała i Teofilów. Nadpilickie krajobrazy, stara Puszcza Pilicka, zabytki architektury, a także bardzo dobra baza noclegowa przyciągały filmowców już od dawna.

## Tytuły filmów

- [*Żołnierz zwycięstwa*](/filmy/zolnierz-zwyciestwa/), reż. Wanda Jakubowska (1953)
- [*Popioły*](/filmy/popioly/), reż. Andrzej Wajda (1965)
- [*Czterej pancerni i pies*](/filmy/czterej-pancerni-i-pies/), reż. Konrad Nałęcki (1966–1970)
- [*Hubal*](/filmy/hubal/), reż. Bohdan Poręba (1969)
- [*Przygody pana Michała*](/filmy/przygody-pana-michala/), reż. Paweł Komorowski (1969)
- [*Romantyczni*](/filmy/romantyczni/), reż. Stanisław Różewicz (1970)
- [*Bolesław Śmiały*](/filmy/boleslaw-smialy/), reż. Witold Lesiewicz (1971)
- [*Epitafium dla Barbary Radziwiłłówny*](/filmy/epitafium-dla-barbary-radziwillowny/), reż. Janusz Majewski (1982)
- [*Rycerze i rabusie*](/filmy/rycerze-i-rabusie/), reż. Tadeusz Junak (1984)
- [*Kanclerz*](/filmy/kanclerz/), reż. Ryszard Ber (1989)

## Informacja krajoznawcza

Do najciekawszych zabytków Inowłodza zalicza się romański kościół św. Idziego (wybudowany prawdopodobnie w końcu XI w., restaurowany w latach 30. XX w. dzięki staraniom prezydenta Ignacego Mościckiego). Cennymi zabytkami są również odnowiony (a w dużym stopniu odbudowany w ostatnich latach) zamek z czasów Kazimierza Wielkiego (połowa XIV w.), renesansowy kościół św. Michała Archanioła prawdopodobnie ufundowany przez Zygmunta Starego jako wotum dziękczynne za narodziny syna – Zygmunta Augusta (ok. 1520 r.) oraz znajdująca się w centrum synagoga. Zachowały się tu zabytkowe polichromie. W napisach na ścianach, oprócz hebrajskiego, użyto także języka rosyjskiego – dzięki temu od razu wiadomo, w jakim zaborze znajdował się Inowłódz.