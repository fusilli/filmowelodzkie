---
title: Łódź – Wytwórnia Filmów Fabularnych
---

Tak jak Ameryka ma swoje Hollywood, tak Polska ma (lub może raczej miała) swoje Hollyłódź. To tutaj, przy ulicy Łąkowej 29, założona została pierwsza powojenna wytwórnia filmowa: Wytwórnia Filmów Fabularnych (WFF) – Przedsiębiorstwo Państwowe „Film Polski”. Powstała w 1945 r. na bazie Czołówki Filmowej Wojska Polskiego. W wyniku rozwoju WFF powstawały kolejne placówki związane z produkcją filmową, zarówno w Łodzi jak i w innych miastach (m.in. Wytwórnia Filmów Dokumentalnych w Warszawie, Wytwórnia Filmów Fabularnych we Wrocławiu, Studio Filmów Rysunkowych w Bielsku-Białej). Przez kilka lat była to jedyna wytwórnia w kraju, przez kilkadziesiąt największa. Realizowano tu prace do kilkuset filmów kinowych oraz ponad tysiąca filmów i odcinków seriali telewizyjnych. Wytwórnia w dużym stopniu odpowiada za powstanie legendy „filmowej Łodzi”. 

Początkowo WFF działała jako niezależny producent filmowy, po 1956 r. jej rola została ograniczona do świadczenia usług filmowych, przede wszystkim jako atelier i laboratorium. W halach zdjęciowych, a także na dziedzińcu powstawały monumentalne dekoracje. Tu m.in. wyczarowano starożytny Egipt do [*Faraona*](/filmy/faraon/), tu powstała Szuflandia do [*Kingsajzu*](/filmy/kingsajz/), kanały do *Kanału*, czy niektóre części podziemnego państwa kobiet w [*Seksmisji*](/filmy/seksmisja/). Gdy realizowano zdjęcia do filmu [*Pociąg*](/filmy/pociag/), większość zdjęć z wnętrza pociągu realizowano w dekoracji zbudowanej w hali. Filmowy wagon był rytmicznie potrząsany aby oddać wrażenie stukotu kół o szyny. [*Bal na dworcu w Koluszkach*](/filmy/bal-na-dworcu-w-koluszkach/) odbywał się w rzeczywistości w dekoracji wybudowanej przy Łąkowej. 

W latach świetności w WFF pracowało kilka tysięcy ludzi. Określenie „fabryka snów” było jak najbardziej adekwatne, zatrudnienie było podobne jak w największych zakładach włókienniczych Łodzi. Dodatkowo, to dzięki obecności WFF w Łodzi, miasto tak często wykorzystywano jako plener filmowy. Z przyczyn ekonomicznych i organizacyjnych, w miarę możliwości korzystano z plenerów najbliższych Wytwórni. Stąd m.in. niektóre ujęcia „leśne” do [*Krzyżaków*](/filmy/krzyzacy/) realizowano w sąsiadującym z WFF parku im. Poniatowskiego! 

Dziś WFF już nie ma, na szczęście miejsce po niej cały czas jest związane z produkcją i dziedzictwem filmowym. Mieści się tu oddział Filmoteki Narodowej z archiwum materiałów filmowych, działa firma Opus Film (producent m.in. nagrodzonej Oscarem [*Idy*](/filmy/ida/)).  Swoją siedzibę ma Grupa Toya, która plasuje się w czołówce operatorów telewizji  kablowej w Polsce. Firma odpowiedzialna jest za rewitalizację Łódzkiej Wytwórni Filmów Fabularnych:  do kompleksu Łąkowa 29 należy unikatowe Toya Studios odpowiedzialne za udźwiękowienie większości produkowanych dziś w Polsce filmów oraz wykorzystujący dawne hale zdjęciowe klub muzyczny Wytwórnia czyli jeden z największych projektów artystyczno-kulturalnych w Łodzi. W strukturach znajduje się również Kino 3D Wytwórnia – sala kinowa to dawna sala kolaudacyjna 10A, która dziś, dzięki pracy wybitnych specjalistów, szczyci się wzorcową akustyką, doskonalą jakością obrazu oraz kameralnymi wnętrzami odrestaurowanymi w duchu epoki. Tu wreszcie działa wyjątkowy hotel Double Tree by Hilton, w którym znaleźć można szereg nawiązań do historii polskiego kina i na którego elewacjach odwzorowany został kadr z pierwszego polskiego powojennego filmu – [*Zakazanych piosenek*](/filmy/zakazane-piosenki/).

## Tytuły filmów

- [*Zakazane piosenki*](/filmy/zakazane-piosenki/), reż. Leonard Buczkowski (1946)
- [*Przygoda na Mariensztacie*](/filmy/przygoda-na-mariensztacie/), reż. Leonard Buczkowski (1953)
- [*Kanał*](/filmy/kanal/), reż. Andrzej Wajda (1956)
- [*Pociąg*](/filmy/pociag/), reż. Jerzy Kawalerowicz (1959)
- [*Krzyżacy*](/filmy/krzyzacy/), reż. Aleksander Ford (1960)
- [*Faraon*](/filmy/faraon/), reż. Jerzy Kawalerowicz (1965)
- [*Stawka większa niż życie*](/filmy/stawka-wieksza-niz-zycie/), reż. Andrzej Konic, Janusz Morgenstern (1967–1968)
- [*Pan Wołodyjowski*](/filmy/pan-wolodyjowski/), reż. Jerzy Hoffman (1969)
- [*Sanatorium pod klepsydrą*](/filmy/sanatorium-pod-klepsydra/), reż. Wojciech Jerzy Has (1973)
- [*Potop*](/filmy/potop/), reż. Jerzy Hoffman (1973–1974)
- [*Ziemia obiecana*](/filmy/ziemia-obiecana/), reż. Andrzej Wajda (1974)
- [*Przypadek*](/filmy/przypadek/), reż. Krzysztof Kieślowski (1981)
- [*Seksmisja*](/filmy/seksmisja/), reż. Juliusz Machulski (1983)
- [*Kingsajz*](/filmy/kingsajz/), reż. Juliusz Machulski (1987)
- [*Bal na dworcu w Koluszkach*](/filmy/bal-na-dworcu-w-koluszkach/), reż. Filip Bajon (1989)
- [*Psy*](/filmy/psy/), reż. Władysław Pasikowski (1992)

## Informacja krajoznawcza

Łódź to miasto wyjątkowe. W swojej historii bardzo mocno związane było z przemysłem włókienniczym, po którym do dziś przetrwała olbrzymia ilość starych fabryk, a także pałaców fabrykanckich, czy osiedli dla robotników. Równocześnie po II wojnie światowej wyrosło na jeden z najważniejszych ośrodków związanych ze sztuką – jeżeli chodzi o sztukę filmową to przez wiele lat ośrodek najważniejszy. Dziś dziedzictwo filmowe miasta to jeden z jego największych atutów – tu mieści się nie tylko otwarta dla zwiedzających Szkoła Filmowa, ale także Muzeum Kinematografii i Se-Ma-For Muzeum Animacji. Spacerować można tu Aleją Gwiazd a także Szlakiem Bajkowym, gdzie czekają m.in. Miś Uszatek, czy Pingwin Pik-Pok.