---
title: Studzianna–Poświętne
mapa: https://www.google.com/maps/d/embed?mid=1BuK6iQ-lqyV6Mj5AYKNgduABAp0
legenda:
  - miejsce: Bazylika pw. św. Filipa Neri i św. Jana Chrzciciela
    filmy:
      - tytul: Jak rozpętałem II wojnę światową
        link: jak-rozpetalem-ii-wojne-swiatowa
      - tytul: Hubal
        link: hubal
  - miejsce: Brama klasztorna
    filmy:
      - tytul: Czterej pancerni i pies
        link: czterej-pancerni-i-pies
  - miejsce: Domy przy ul. Głównej
    filmy:
      - tytul: Czterej pancerni i pies
        link: czterej-pancerni-i-pies
      - tytul: Doktor Ewa
        link: doktor-ewa
  - miejsce: Kościół św. Józefa
    filmy:
      - tytul: Jak rozpętałem II wojnę światową
        link: jak-rozpetalem-ii-wojne-swiatowa
      - tytul: Honor dziecka
        link: honor-dziecka
      - tytul: Katyń
        link: katyn
  - miejsce: Młynczysko
    filmy:
      - tytul: Jak rozpętałem II wojnę światową
        link: jak-rozpetalem-ii-wojne-swiatowa
---

Studzianna-Poświętne to miejscowość bardzo mocno związana z filmem. Powstawały tu zdjęcia do klasyki polskiego kina – [*Jak rozpętałem II wojnę światową*](/filmy/jak-rozpetalem-ii-wojne-swiatowa/), [*Czterech pancernych i psa*](/filmy/czterej-pancerni-i-pies/), [*Hubala*](/filmy/hubal/), czy [*Katynia*](/filmy/katyn/). Prawdopodobnie najbardziej znana rola tej miejscowości związana jest z pierwszym z tych filmów – to tu Franek Dolas (Marian Kociniak) zawisł na spadochronie przy dzwonnicy kościoła pw. św. Filipa Neri i św. Jana Chrzciciela. To również tu zagrał z partyzantem w trzy karty, tracąc spodnie, saperki i pas… 

Najważniejszym plenerem jest dominująca nad centrum miejscowości olbrzymia bazylika. W jej wnętrzu realizowana była scena z filmu [*Hubal*](/filmy/hubal/), gdzie żołnierze z oddziału majora Dobrzańskiego brali udział w Pasterce. Sceną tą nawiązano do autentycznej sytuacji z grudnia 1939 r., gdy oddział „Hubala” wkroczył do świątyni aby uczestniczyć w mszy. Natomiast w [*Jak rozpętałem II wojnę światową*](/filmy/jak-rozpetalem-ii-wojne-swiatowa/) wykorzystano nie tylko dzwonnicę stojącą przed świątynią, ale również teren przy kościele, gdzie doszło do rozmowy oficera niemieckiego z przeorem klasztoru. 

Swój filmowy akcent posiada również brama prowadząca do znajdującego się na tyłach kościoła zespołu klasztornego. Bramę tę „po czołgowemu” otwierał Grigorij (Włodzimierz Press) w serialu [*Czterej pancerni i pies*](/filmy/czterej-pancerni-i-pies/). 

Z [*Pancernymi*](/filmy/czterej-pancerni-i-pies/) związany jest również plac przed kościołem – tędy przechodzą Czereśniakowie rozmawiając o uzbrojeniu armii polskiej i wchodząc do sklepu po chleb. Wykorzystano wówczas budynek stojący przy ul. Głównej 40. Dziś na jego miejscu stoi nowy gmach, mieszczący m.in. placówkę poczty. Sąsiadujący z nim dom z okazałym gankiem to z kolei przychodnia lekarska znana z serialu [*Doktor Ewa*](/filmy/doktor-ewa/). 

Plenerem filmowym stał się również kościół św. Józefa. Świątynia wraz z otoczeniem przeobraziła się w szpital polowy w filmie [*Katyń*](/filmy/katyn/). Tu rotmistrza Andrzeja szukała żona (Maja Ostaszewska). Z tego samego kościoła w filmie [*Jak rozpętałem II wojnę światową*](/filmy/jak-rozpetalem-ii-wojne-swiatowa/) wybiegł brat Sebastian (Zygmunt Zintel), kierując się do dzw onnicy. Ogrodzenie terenu kościelnego widać także w ujęciu, gdy oswobodzony Franek Dolas orientuje się że właśnie wrócił do Ojczyzny, a także w jednej ze scen filmu [*Honor dziecka*](/filmy/honor-dziecka/), gdzie młody dziedzic pokazuje proboszczowi najnowszy wynalazek – rower. 

Najbardziej oddalonym od centrum plenerem filmowym jest tzw. Młynczysko. Dawna osada młyńska przy ul. Szkolnej wykorzystana została w [*Jak rozpętałem II wojnę światową*](/filmy/jak-rozpetalem-ii-wojne-swiatowa/). To w młynie partyzanci mieli swoją kryjówkę, a przy położonym obok stawie Franek Dolas starał się grając w karty pozyskać pistolet. Zarówno młyn jak i staw zachowały się do dziś.

## Tytuły filmów

- [*Czterej pancerni i pies*](/filmy/czterej-pancerni-i-pies/), reż. Konrad Nałęski (1966–1970)
- [*Jak rozpętałem II wojnę światową*](/filmy/jak-rozpetalem-ii-wojne-swiatowa/), reż. Tadeusz Chmielewski (1969)
- [*Doktor Ewa*](/filmy/doktor-ewa/), reż. Henryk Kluba (1970)
- [*Hubal*](/filmy/hubal/), reż. Bohdan Poręba (1973)
- [*Honor dziecka*](/filmy/honor-dziecka/), reż. Feridun Erol (1976)
- [*Katyń*](/filmy/katyn/), reż. Andrzej Wajda (2007)

## Informacja krajoznawcza

Studzianna-Poświętne to dziś jeden z najważniejszych ośrodków pielgrzymkowych w centralnej Polsce. Głównym przedmiotem kultu jest obraz Świętej Rodziny z XVII w. znajdujący się w monumentalnej bazylice pw. św. Filipa Neri i św. Jana Chrzciciela. Jej budowę ukończono w 1724 r. Przy ul. Jaśminowej znajduje się starsza świątynia pw. św. Józefa, z XVII w. W centrum znajduje się jeszcze kaplica pw. św. Anny, stojąca na niewielkim wzniesieniu, tzw. Górze Dziewiczej. Miejscowe świątynie warto odwiedzić w ostatnią niedzielę września podczas odpustu św. Michała, obchodzonego tu szczególnie uroczyście.