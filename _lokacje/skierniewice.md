---
title: Skierniewice
mapa: https://www.google.com/maps/d/embed?mid=1yWlktkTR4aB1c3QQgR6auqT3Kxo
legenda:
  - miejsce: Parowozownia
    filmy:
      - tytul: Czas honoru
        link: czas-honoru
      - tytul: Wołyń
        link: wolyn
  - miejsce: Dworzec kolejowy
    filmy:
      - tytul: Gorączka
        link: goraczka
      - tytul: Ostatnie piętro
        link: ostatnie-pietro
      - tytul: Ziemia obiecana
        link: ziemia-obiecana
  - miejsce: Pałac arcybiskupów gnieźnieńskich
    filmy:
      - tytul: Dzieje grzechu
        link: dzieje-grzechu
  - miejsce: Rynek
    filmy:
      - tytul: Ostatnie piętro
        link: ostatnie-pietro
  - miejsce: Zadębie
    filmy:
      - tytul: Ostatnie piętro
        link: ostatnie-pietro
  - miejsce: Plac św. Floriana 15
    filmy:
      - tytul: Chłopi
        link: chlopi
      - tytul: Rancid Aluminium
        link: rancid-aluminium
  - miejsce: Widok
    filmy:
      - tytul: Ostatnie piętro
        link: ostatnie-pietro
---

Skierniewice to miasto mocno związane z filmem, przede wszystkim dzięki adaptacjom klasyki polskiej literatury. Tu powstawały ekranizacje dzieł Władysława Reymonta, Bolesława Prusa czy Stefana Żeromskiego. Dodatkowo w sposób szczególny z filmem związana jest miejscowa parowozownia. Ważnym skierniewickim plenerem jest dworzec kolejowy, który można zobaczyć w [*Ziemi obiecanej*](/filmy/ziemia-obiecana/). To stąd odjeżdża Lucy Zuckerowa (Kalina Jędrusik), odprowadzana przez męża. Do pociągu niepostrzeżenie wsiada też Karol Borowiecki (Daniel Olbrychski), co później prowadzi do tragedii w jego fabryce. Peron, jak również wnętrza poczekalni widoczne są w [*Gorączce*](/filmy/goraczka/). Tu na pociąg czeka towarzysz „Leon” (Olgierd Łukaszewicz), obserwowany przez tajniaków. Na pierwszym peronie dworca od 2010 r. stoi pomnik Stanisława Wokulskiego. Zgodnie z fabułą powieści [*Lalka*](/filmy/lalka/) (jak również wersji filmowej z 1968 r. i serialowej z 1977 r.), Wokulski wysiada z pociągu w Skierniewicach i tu decyduje się na popełnienie samobójstwa. 

Po drugiej stronie torów kolejowych znajduje się dawna parowozownia, w której zgromadzono olbrzymią kolekcję zabytkowego taboru. Na terenie tego obiektu powstawały zdjęcia do filmu [*Wołyń*](/filmy/wolyn/), a także do serialu [*Czas honoru*](/filmy/czas-honoru/), jednak przede wszystkim to miejscowe składy kolejowe były wypożyczane do filmów. W ten sposób skierniewicki tabor można zobaczyć m.in. w *Liście Schindlera* Stevena Spielberga, *Pianiście* Romana Polańskiego czy *Generale Nilu* Ryszarda Bugajskiego. 

Filmowy akcent posiada również sąsiadujący z dworcem dawny zespół pałacowo-parkowy arcybiskupów gnieźnieńskich. Wykorzystano go w filmie [*Dzieje grzechu*](/filmy/dzieje-grzechu/). To tu hrabia Bodzanta urządził przytułek dla upadłych kobiet, gdzie trafia główna bohaterka Ewa Pobratyńska (Grażyna Długołęcka). Z kolei przy pl. Św. Floriana (podwórze pod numerem 15) realizowano zdjęcia do serialu [*Chłopi*](/filmy/chlopi/). Stworzono tu przestrzeń więzienia, gdzie przetrzymywani byli chłopi aresztowani za napaść na robotników wycinających las. To samo miejsce wykorzystano również w walijskim filmie [*Rancid Aluminium*](/filmy/rancid-aluminium/) – stało się wówczas placem targowym w prowincjonalnym rosyjskim mieście. 

Skierniewice mocno zaznaczyły swój udział w filmie [*Ostatnie piętro*](/filmy/ostatnie-pietro/). Ważnym miejscem dla akcji stał się zalew Zadębie ze stojącym tam na postumencie samolotem MIG-15 i z widocznym w tle wyburzonymi już kasynem i wieżą ciśnień. Mieszkanie na blokowisku, gdzie żyje rodzina głównego bohatera, znajduje się na osiedlu Widok. W kadrach uwiecznione zostały również dworzec kolejowy, stojąca obok zabytkowa wieża ciśnień, a także skierniewicki Rynek.

## Tytuły filmów

- [*Chłopi*](/filmy/chlopi/), reż. Jan Rybkowski (1972)
- [*Ziemia obiecana*](/filmy/ziemia-obiecana/), reż. Andrzej Wajda (1974)
- [*Dzieje grzechu*](/filmy/dzieje-grzechu/), reż. Walerian Borowczyk (1975)
- [*Gorączka*](/filmy/goraczka/), reż. Agnieszka Holland (1980)
- [*Rancid aluminium (Ślepe naboje)*](/filmy/rancid-aluminium/), reż. Edward Thomas (1999)
- [*Czas honoru*](/filmy/czas-honoru/), reż. Michał Rosa (2010)
- [*Ostatnie piętro*](/filmy/ostatnie-pietro/), reż. Tadeusz Król (2012)
- [*Wołyń*](/filmy/wolyn/), reż. Wojciech Smarzowski (2016)

## Informacja krajoznawcza

W herbie Skierniewic znaleźć można trzy białe lilie – ślad po herbie dawnych właścicieli miasta, czyli arcybiskupów gnieźnieńskich. To do nich należał zachowany w centrum zespół pałacowo- parkowy, dziś siedziba Instytutu Ogrodnictwa. O tym jak mocno miasto jest związane z ogrodnictwem, sadownictwem i warzywnictwem świadczyć może promujące je logo, na którym znajduje się jabłko, a także pomnik stojący w Rynku – przedstawia profesora Szczepana Pieniążka, założyciela skierniewickiego instytutu. Wyjątkowymi zabytkami miasta są także monumentalny neogotycki dworzec kolejowy oraz parowozownia z bardzo bogatą kolekcją taboru.