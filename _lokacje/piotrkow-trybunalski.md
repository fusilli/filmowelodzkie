---
title: Piotrków Trybunalski
mapa: https://www.google.com/maps/d/embed?mid=1nfBSxxZG9AJvc2uX3glkRCZ6EZM
legenda:
  - miejsce: Rynek i Stare Miasto
    filmy:
      - tytul: 1920 Bitwa Warszawska
        link: 1920-bitwa -warszawska
      - tytul: Biesy
        link: biesy
      - tytul: Doktor Ewa
        link: doktor-ewa
      - tytul: Ewa chce spać
        link: ewa-chce-spac
      - tytul: Jakub kłamca
        link: jakub-klamca
      - tytul: Masz na imię Justine
        link: masz-na-imie-justine
      - tytul: Pan Tadeusz
        link: pan-tadeusz
      - tytul: Przedwiośnie
        link: przedwiosnie
      - tytul: Przeprowadzki
        link: przeprowadzki
      - tytul: Syzyfowe prace
        link: syzyfowe-prace
      - tytul: Święta wojna
        link: swieta-wojna
      - tytul: Vabank
        link: vabank
      - tytul: W ciemności
        link: w-ciemnosci
  - miejsce: Dworzec kolejowy
    filmy:
      - tytul: Jan Serce
        link: jan-serce
      - tytul: Przeprowadzki
        link: przeprowadzki
      - tytul: Świadectwo urodzenia 
        link: swiadectwo-urodzenia 
      - tytul: Uprowadzenie Agaty
        link: uprowadzenie-agaty
  - miejsce: Synagoga
    filmy:
      - tytul: Biesy
        link: biesy
  - miejsce: Cerkiew
    filmy:
      - tytul: Biesy
        link: biesy
      - tytul: Syzyfowe prace
        link: syzyfowe-prace
  - miejsce: Strawa
    filmy:
      - tytul: Biesy
        link: biesy
      - tytul: Ewa chce spać
        link: ewa-chce-spac
      - tytul: Przedwiośnie
        link: przedwiosnie
  - miejsce: Stare więzienie
    filmy:
      - tytul: Nowy Jork czwarta rano
        link: nowy-jork-czwarta-rano
      - tytul: Psy
        link: psy
---

Piotrków Trybunalski zajmuje szczególne miejsce na filmowej mapie nie tylko województwa łódzkiego, ale także całej Polski. To miasto, które wykorzystano w ok. 40 filmach polskich i międzynarodowych; jedyne w kraju, które może poszczycić się tym, że wystąpił tu (w [*Jakubie kłamcy*](/filmy/jakub-klamca/)) amerykański aktor Robin Williams. O randze filmowego dziedzictwa Piotrkowa świadczy fakt, że miasto posiada jako jedno z zaledwie kilku w Polsce swój własny filmowy przewodnik (*Piotrków filmowy* autorstwa Agnieszki Warchulińskiej), a spacerować można tu kilkoma szlakami filmowymi, m.in. komedii, sensacji, czy seriali. 

Do legendy przeszła reakcja Robina Williamsa, gdy po raz pierwszy trafił na piotrkowską Starówkę w 1997 r. Nie mógł uwierzyć, że zbudowano tu tak doskonałą dekorację filmową oddającą klimat getta z czasów II wojny światowej… Historyczną atmosferę tego miejsca filmowcy wykorzystywali wielokrotnie, w [*Panu Tadeuszu*](/filmy/pan-tadeusz/) wykreowano tu XIX-wieczny Paryż; w [*Vabanku*](/filmy/vabank/) którego akcja toczy się w okresie międzywojennym swój bank miał w kamienicy u zbiegu ul. Sieradzkiej z pl. Kościuszki Gustaw Kramer (Leon Pietraszkiewicz); w [*Przedwiośniu*](/filmy/przedwiosnie/) okolice rzeki Strawy zaaranżowano na Warszawę z okresu wojny polsko-bolszewickiej, w [*Biesach*](/filmy/biesy/) centrum Piotrkowa przeobraziło się w XIX-wieczne miasto w głębi Rosji. 

Dziś odnowione Stare Miasto prezentuje się bardzo efektownie, szczęśliwie podczas rewitalizacji zachowany został wyjątkowy historyczny klimat tego miejsca. Dzięki temu w ostatnich latach nadal zaglądają tu filmowcy, m.in. pracujący przy takich filmach historycznych jak [*W ciemności*](/filmy/w-ciemnosci/), czy [*1920 Bitwa Warszawska*](/filmy/1920-bitwa-warszawska/), reż. Jerzy Hoffman (2011). 

Filmy w Piotrkowie kręcono nie tylko na Starówce. Jako plenery wykorzystano również dawne więzienie, dworzec kolejowy, cerkiew pw. Wszystkich Świętych, synagogę, czy cmentarz przy ul. Cmentarnej. Kolejnym akcentem wiążącym miasto z filmem jest fakt, że to właśnie tu urodzili się aktor Mariusz Dmochowski i reżyser [*Czterech pancernych i psa*](/filmy/czterej-pancerni-i-pies/) Konrad Nałęcki.

## Tytuły filmów

- [*Ewa chce spać*](/filmy/ewa-chce-spac/), reż. Tadeusz Chmielewski (1957)
- [*Świadectwo urodzenia*](/filmy/swiadectwo-urodzenia/), reż. Stanisław Różewicz (1961)
- [*Święta wojna*](/filmy/swieta-wojna/), reż. Julian Dziedzina (1965)
- [*Doktor Ewa*](/filmy/doktor-ewa/), reż. Henryk Kluba (1970)
- [*Jan Serce*](/filmy/jan-serce/), reż. Radosław Piwowarski (1981)
- [*Vabank*](/filmy/vabank/), reż. Juliusz Machulski (1981)
- [*Biesy*](/filmy/biesy/), reż. Andrzej Wajda (1988)
- [*Nowy Jork, czwarta rano*](/filmy/nowy-jork-czwarta-rano/), reż. Krzysztof Krauze (1988)
- [*Psy*](/filmy/psy/), reż. Władysław Pasikowski (1992)
- [*Uprowadzenie Agaty*](/filmy/uprowadzenie-agaty/), reż. Marek Piwowski (1993)
- [*Syzyfowe prace*](/filmy/syzyfowe-prace/), reż. Paweł Komorowski (1998)
- [*Pan Tadeusz*](/filmy/pan-tadeusz/), reż. Andrzej Wajda (1999)
- [*Jakub kłamca*](/filmy/jakub-klamca/), reż. Peter Kassovitz (1999)
- [*Przeprowadzki*](/filmy/przeprowadzki/), reż. Leszek Wosiewicz (2000)
- [*Przedwiośnie*](/filmy/przedwiosnie/), reż. Filip Bajon (2001)
- [*Masz na imię Justine*](/filmy/masz-na-imie-justine/), reż. Franco de Pena (2005)
- [*W ciemności*](/filmy/w-ciemnosci/), reż. Agnieszka Holland (2011)
- [*1920 Bitwa Warszawska*](/filmy/1920-bitwa-warszawska/), reż. Jerzy Hoffman (2011)

## Informacja krajoznawcza

Piotrków Trybunalski to od średniowiecza królewski gród i siedziba władz. Słowo „trybunalski” wprowadzone zostało do oficjalnej nazwy miasta po II wojnie światowej, aby podkreślić związki Piotrkowa z historycznym sądownictwem. W 1578 r. miasto stało się obok Lublina siedzibą koronnego trybunału – obradującego dwa razy w roku sądu królewskiego. Rozstrzygane były tu spory dla Wielkopolski (w Lublinie – dla Małopolski). O wysokiej randze Piotrkowa w historii Polski świadczy również fakt, że w 1493 r. odbył się tutaj sejm, uznawany za początek polskiego parlamentaryzmu. Dziś o królewskiej historii poza zabudową Starego Miasta świadczy zachowany zamek. Nie jest to typowa średniowieczna forteca, ale renesansowa kamienica. W jej wnętrzach funkcjonuje obecnie Muzeum Regionalne.