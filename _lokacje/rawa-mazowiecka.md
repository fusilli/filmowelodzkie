---
title: Rawa Mazowiecka

---

Filmografia Rawy Mazowieckiej nie jest szczególnie bogata. Plenery centrum miasta zostały uwiecznione tylko w jednym filmie - "Biczu bożym" w reżyserii Marii Kaniewskiej (1966). Mimo tego że to zaledwie jeden film, to warto na niego zwrócić uwagę. Niemal w całości został zrealizowany w Rawie, która przeobraziła się w Nasze Miasto. Dzięki zdjęciom realizowanym na rynku, przy i w kościele pojezuickim, przy ratuszu, ale także w parku, czy na dworcu kolei wąskotorowej, można zobaczyć jak Rawa wyglądała niemal 60 lat temu. Dodatkowo w filmie obejrzeć można plejadę gwiazd z lat 60. - m.in. Polę Raksę, Janusza Gajosa, Leona Niemczyka, czy Stanisława Mikulskiego. 

## Tytuły filmów
- Bicz boży, reż. Maria Kaniewska (1966)

## Informacja krajoznawcza
Rawa Mazowiecka w przeszłości była znaczącym miastem, była siedzibą województwa. O przeszłości świadczy zachowana ruina zamku książąt mazowieckich (po częściowej rekonstrukcji oglądać można fragment murów i wieżę). Przy rynku stoi barokowy kościół Niepokalanego Poczęcia NMP i przylegający do niego klasztor jezuitów (wychowankiem działającego tu kolegium był m.in. Jan Chryzostom Pasek). Przy tym samym rynku wznosi się również klasycystyczny ratusz. Będąc w Rawie warto odwiedzić Muzeum Ziemi Rawskiej i stanowiące jego część dawne jatki miejskie z XIX w. (dziś znajduje się tu pracownia etnograficzna i pracownia edukacji regionalnej, uzupełnione o wystawę dotyczącą przeszłości jatek). Warto także udać się nad zalew Tatar na rzece Rawce, gdzie zachowały się (niestety po pożarze sprzed kilku lat już jako ruina) pozostałości dawnej fabryki sukna (jednej z pierwszych na terenie Królestwa Polskiego), a także do zabytkowego parku w centrum miasta (oczywiście też założonego nad Rawką), kilka lat temu gruntownie odnowionemu.
