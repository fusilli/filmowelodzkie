---
title: Sulejów
mapa: https://www.google.com/maps/d/embed?mid=1ejXWVjKSrxBTsfR_nm9fp2UCViM
legenda:
  - miejsce: Opactwo Cystersów w Podklasztorzu
    filmy:
      - tytul: Gwiazda piołun
        link: gwiazda-piolun
      - tytul: Janka
        link: janka
      - tytul: Południe – północ
        link: poludnie-polnoc
      - tytul: Potop
        link: potop
  - miejsce: Kościół św. Tomasza Kantuaryjskiego w Podklasztorzu
    filmy:
      - tytul: Przygrywka
        link: przygrywka
  - miejsce: Dawny Zakład Przemysłu Wapienniczego na Podkurnędzu
    filmy:
      - tytul: Psy 2. Ostatnia krew
        link: psy-2-ostatnia-krew
  - miejsce: Pilica
    filmy:
      - tytul: Trójkąt bermudzki
        link: trojkat-bermudzki
---

Sulejów na filmową mapę Polski trafił przede wszystkim dzięki serialowi [*Janka*](/filmy/janka/) w reżyserii Janusza Łęskiego. Tytułowa bohaterka – Janka (Agnieszka Krukówna) – mieszkała wraz z mamą i dziadkiem w budynku karczmy stojącej w… Podklasztorzu (chociaż zgodnie z fabułą Podklasztorze znajdowało się w Wielkopolsce). Na potrzeby filmu zbudowana została makieta karczmy stojąca na łące przy dawnym opactwie cystersów i w każdym z piętnastu odcinków widzowie mogli zobaczyć charakterystyczną bryłę zabudowań zabytkowego klasztoru i kościoła. 

Kinowa historia Sulejowa jest jednak znacznie bogatsza, chociaż rzeczywiście skoncentrowana głównie w najbliższych okolicach Podklasztorza. To tutaj w filmie [*Potop*](/filmy/potop/) przyjechał Kmicic (Daniel Olbrychski) wraz ze swoimi przybocznymi. Spotkał tu księcia Bogusława (Leszek Teleszyński), którego brawurowo próbował porwać – scena galopu i próby porwania nakręcona została na łące między opactwem a Pilicą. Tutaj również odbywały się konne wyścigi pomiędzy głównymi bohaterami [*Janki*](/filmy/janka/): Janką i Julkiem. 

Wnętrza kościoła pw. Najświętszej Marii Panny i św. Tomasza Kantuaryjskiego widać we wcześniejszym serialu stworzonym przez Janusza Łęskiego – [*Przygrywce*](/filmy/przygrywka/). Przylegający do niego krużganek wraz z kapitularzem wykorzystano w filmie [*Południe–Północ*](/filmy/poludnie-polnoc/). Również znajdujący się obok kościoła, zachowany w formie ruiny, mur dormitorium widać w filmie [*Gwiazda piołun*](/filmy/gwiazda-piolun/), przedstawiającym ostatnie dni życia Stanisława Witkiewicza. To pod klasztornym murem podejmuje on wraz z ukochaną próbę samobójczą. 

Być może malownicze położenie Sulejowa sprawiło, że w kilku filmach można obejrzeć miasto z lotu ptaka. W serialu [*Janka*](/filmy/janka/) oraz filmie [*Południe–Północ*](/filmy/poludnie-polnoc/) widoczne są zabudowania opactwa z tej perspektywy. Natomiast w filmie sensacyjnym [*Trójkąt bermudzki*](/filmy/trojkat-bermudzki/) widać panoramę centrum miasta, jak również widok na centrum od strony Pilicy (z widoczną dominującą nad zabudową wieżą kościoła św. Floriana). 

Z Sulejowem, a dokładnie z dawnym Zakładem Przemysłu Wapienniczego na Podkurnędzu leżącym na południe od miasta, związana jest jedna z najbardziej dramatycznych scen w historii polskiego kina akcji. To tu trafiają bohaterowie filmu [*Psy 2. Ostatnia krew*](/filmy/psy-2-ostatnia-krew/), ścigani przez rosyjskich przestępców. W przestrzeni dawnego zakładu dochodzi do efektownej strzelaniny… 

Filmowe akcenty związane są również z najbliższymi okolicami miasta. Realizowano tu zdjęcia m.in. do *Wiernej rzeki* w reż. Tadeusza Chmielewskiego, [*Gorączki*](/filmy/goraczka) w reż. Agnieszki Holland czy [*Pana Wołodyjowskiego*](/filmy/pan-wolodyjowski/) w reż. Jerzego Hoffmana.

## Tytuły filmów

- [*Potop*](/filmy/potop/), reż. Jerzy Hoffman (1973–1974)
- [*Przygrywka*](/filmy/przygrywka/), reż. Janusz Łęski (1982)
- [*Trójkąt bermudzki*](/filmy/trojkat-bermudzki/), reż. Wojciech Wójcik (1987)
- [*Gwiazda piołun*](/filmy/gwiazda-piolun/), reż. Henryk Kluba (1988)
- [*Janka*](/filmy/janka/), reż. Janusz Łęski (1989)
- [*Psy 2. Ostatnia krew*](/filmy/psy-2-ostatnia-krew/), reż. Władysław Pasikowski (1994)
- [*Południe–północ*](/filmy/poludnie-polnoc/), reż. Łukasz Karwowski (2006)

## Informacja krajoznawcza

Sulejów to gród o długiej historii, słynny przede wszystkim z jednego z najlepiej zachowanych średniowiecznych kompleksów klasztornych cystersów w Polsce. Zakon został sprowadzony w te okolice przez księcia Kazimierza Sprawiedliwego w 1176 r., a istniejące do dziś zabudowania pochodzą przede wszystkim z pierwszej połowy XIII w. Znajduje się tu romański kościół pw. Najświętszej Marii Panny i św. Tomasza Kantuaryjskiego, a także niemal cały kompleks wież i baszt połączonych murami obronnymi. W centrum miasta zachował się do dziś średniowieczny układ urbanistyczny, z przecinającą miasto Pilicą. Z kolei w zachodniej części Sulejowa zachował się budynek stacji kolei wąskotorowej prowadzącej z Sulejowa do Piotrkowa Trybunalskiego oraz pozostałości dawnych pieców wapienniczych z przełomu XIX i XX w., będących świadectwem przemysłowej historii tych okolic.