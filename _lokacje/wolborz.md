---
title: Wolbórz
mapa: https://www.google.com/maps/d/embed?mid=1RRLP1yKrSNjKxRSrNaTKWkFOTkE
legenda: 
  - miejsce: Wolbórz – pałac
    filmy:
      - tytul: Rzeczpospolita babska
        link: rzeczpospolita-babska
  - miejsce: Wolbórz – kościół św. Mikołaja
    filmy:
      - tytul: Rzeczpospolita babska
        link: rzeczpospolita-babska
  - miejsce: Bogusławice – Stado Ogierów
    filmy:
      - tytul: Lotna
        link: lotna
      - tytul: Pan Wołodyjowski
        link: pan-wolodyjowski
      - tytul: Popioły
        link: popioly
      - tytul: Potop
        link: potop
      - tytul: Rzeczpospolita babska
        link: rzeczpospolita-babska
  - miejsce: Brudaki
    filmy:
      - tytul: Czterej pancerni i pies
        link: czterej-pancerni-i-pies
---

Wolbórz i jego najbliższe okolice to miejsce bardzo zasłużone dla polskiej kinematografii. Najłatwiej rozpoznać to miasto w filmie [*Rzeczpospolita babska*](/filmy/rzeczpospolita-babska/). Miejscowy pałac, dawna rezydencja biskupów kujawskich, przeobraził się w Walterówkę – gospodarstwo prowadzone przez filmowy batalion męski, dowodzony przez kapitana Stanisława Karskiego (Jan Machulski). Pałac widoczny jest w wielu scenach, m.in. podczas najazdu zorganizowanego przez oddział kobiecy, czy podczas inspekcji batalionowych krów dokonywanej przez weterynarza (Wacław Kowalski). W jednej ze scen, gdy żołnierze maszerują z pałacu na uroczystości w starostwie, widoczna jest szersza panorama Wolborza z wieżą kościoła św. Mikołaja. 

Inne plenery wolborskie są znacznie mniej oczywiste. Z racji na bliskość Stada Ogierów w Bogusławicach (położone zaledwie około 1 kilometra od centrum miasta) realizowano tu wiele scen filmowych z udziałem koni, były to przede wszystkim produkcje historyczne. W scenach tych wykorzystywano naturalny krajobraz pól i lasów, celowo nie umieszczając w kadrze budynków, które mogły popsuć wrażenie konkretnej epoki historycznej. Dziś trudno precyzyjnie określić miejsce realizacji poszczególnych ujęć. Powstawały tu m.in. scena ataku kawalerii z filmu [*Lotna*](/filmy/lotna/), atak szwoleżerów na wąwóz pod Samosierrą w [*Popiołach*](/filmy/popioly/), kulig z [*Potopu*](/filmy/potop/), czy bitwa pod Chocimiem w [*Panu Wołodyjowskim*](/filmy/pan-wolodyjowski/). Ta ostatnia scena ograniczyła się do szarży husarii, nakręconej (dla oszczędności) w taki sposób: grupa jeźdźców w kostiumach jeździła w kółko wokół kamery. Dzięki temu widzowie odnieść mogli wrażenie wielkiej sceny batalistycznej, w rzeczywistości zrealizowanej stosunkowo niedużym nakładem środków. 

Oddzielnym rozdziałem filmowej historii Wolborza był udział w powstaniu serialu [*Czterej pancerni i pies*](/filmy/czterej-pancerni-i-pies/). Zdjęcia do serialu w tych okolicach realizowano wkrótce po zakończeniu pracy przez ekipę pracującą przy [*Rzeczpospolitej babskiej*](/filmy/rzeczpospolita-babska/). Wykorzystano wówczas czołg T-34 pozostawiony przez poprzednią ekipę. Oczywiście na potrzeby [*Pancernych…*](/filmy/czterej-pancerni-i-pies/) otrzymał nazwę Rudy i numer boczny 102. W Bogusławicach zrealizowano bardzo dynamiczną scenę odcinka 11 pt. *Wojenny siew*. Czereśniak (Wiesław Gołas) wraz z Grigorijem (Włodzimierz Press) przeganiają stado krów spod ognia Niemców. Do sceny tej wypożyczono krowy z miejscowego PGR-u. W okolicach wsi Brudaki sąsiadującej z Bogusławicami zrealizowano jeszcze jedną krótką scenę, w której Gustlik (Franciszek Pieczka) wraz z Czereśniakiem wychodzą w pole i sieją zboże.

## Tytuły filmów

- [*Lotna*](/filmy/lotna/), reż. Andrzej Wajda (1959)
- [*Popioły*](/filmy/popioly/), reż. Andrzej Wajda (1965)
- [*Czterej pancerni i pies*](/filmy/czterej-pancerni-i-pies/), reż. Konrad Nałęcki (1966–1970)
- [*Rzeczpospolita babska*](/filmy/rzeczpospolita-babska/), reż. Hieronim Przybył (1969)
- [*Pan Wołodyjowski*](/filmy/pan-wolodyjowski/), reż. Jerzy Hoffman (1969)
- [*Potop*](/filmy/potop/), reż. Jerzy Hoffman (1973–1974)

## Informacja krajoznawcza

Wolbórz to jedna ze starszych miejscowości w centralnej Polsce. Istniała już w XI w., była wówczas siedzibą kasztelanii. W XII w. Wolbórz stał się własnością biskupów kujawskich, którzy urządzili tu swoją rezydencję. Ze względu na centralne położenie w pobliżu królewskiego Piotrkowa to właśnie w Wolborzu król Władysław Jagiełło wydał w 1409 r. odezwę do duchowieństwa i szlachty z 29 artykułami przedstawiającymi winy Krzyżaków. Rok później miasto stało się punktem koncentracji wojsk polskich z Małopolski i wschodnich ziem Rzeczypospolitej przed wyruszeniem na ziemie Zakonu i bitwą pod Grunwaldem. 

Barokowy pałac, dawna siedziba biskupów, zachował się do dziś, służąc obecnie jako szkoła. W centrum miasta stoi kolegiata pw. św. Mikołaja, wybudowana w XV w., przebudowana w XVIII w. w stylu barokowym. Przy kościele znajduje się pomnik Andrzeja Frycza Modrzewskiego, urodzonego w Wolborzu pisarza i reformatora okresu Odrodzenia. Frycz Modrzewski uznawany jest za prekursora ochrony przeciwpożarowej, stąd to właśnie tutaj odwiedzić można Pożarnicze Centrum Historyczno-Edukacyjne Ziemi Łódzkiej w Wolborzu, gromadzące pamiątki strażackie.
