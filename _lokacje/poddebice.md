---
title: Poddębice

---

Poddębice są jednym z niewielu miast województwa łódzkiego które w filmie „zagrały” same siebie. Tutaj miało to miejsce za sprawą filmu „Ich dzień powszedni” Andrzeja Ścibor-Rylskiego. Jedna z głównych bohaterek, Grażyna (Pola Raksa) oznajmia swojemu kochankowi Andrzejowi (Zbigniew Cybulski) że wróci do Poddębic, do mamy. Tam będzie na niego czekać. 
I rzeczywiście w kolejnych ujęciach widać rynek w Poddębicach na który przyjeżdżają autobusy z Łodzi. Niestety z żadnego z nich nie wysiada Andrzej...
„Ich dzień powszedni” nie był jednak debiutem Poddębic. Kilka lat wcześniej miasto stało się plenerem filmu „Ziemia”. Uwieczniono rynek z zabytkowym kościołem, ale także miejscowy pałac, czyli renesansową rezydencję Grudzińskich. Widać go zarówno z zewnątrz (jeszcze z zabudowaną loggią), jak również od środka. Jako ciekawostkę warto zaznaczyć że w filmie tym wykorzystano też wąskotorową linię kolejową, tzw. Kolej Krośniewicką. Dokładnie była to stacja Sierpów Wąskotorowy.
Z kolei w filmie „Nad rzeką której nie ma” Andrzeja Barańskiego Poddębice przeobraziły się w miasteczko Doboszów. Z różnych przestrzeni Poddębic wykorzystano tylko miejscowy dworzec kolejowy. Tu grupa młodzieży z miasteczka czeka aż „coś się wydarzy”. Tym wydarzeniem staje się przyjazd trzech studentek, wokół których zaczyna koncentrować się aktywność całej grupy.

## Tytuły filmów
- Ziemia, reż. Jerzy Zarzycki (1956)
- Ich dzień powszedni, reż. Aleksander Ścibor-Rylski (1961)
- Nad rzeką której nie ma, reż. Andrzej Barański (1991)

## Informacja krajoznawcza
Poddębice mimo niewielkich rozmiarów, mają się czym pochwalić turystom. Dziś głównym motywem odwiedzin są niewątpliwie miejscowe termy. W centrum poza rynkiem (na którym stoi ciekawy kościół renesansowy) znajduje się też zabytkowy park w którym stoi renesansowy pałac rodziny Grudzińskich (dziś siedziba ośrodka kultury). We fragmencie parku urządzony został Ogród Zmysłów, a w dawnym kościele ewangelickim (także stojącym w parku) działa dziś pijalnie wód (oczywiście termalnych).
