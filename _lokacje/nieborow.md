---
title: Nieborów
mapa: https://www.google.com/maps/d/embed?mid=13ZqKWU5RSjNemsfpjWVR_JTEloc
legenda: 
  - miejsce: Pałac
    filmy: 
      - tytul: Lotna
        link: lotna
      - tytul: Marie Curie. Une femme honorable
        link: marie-curie-une-femme-honorable
      - tytul: Ojciec Mateusz
        link: ojciec-mateusz
      - tytul: Popioły
        link: popioly
      - tytul: Sherlock Holmes i Doktor Watson
        link: sherlock-holmes-i-doktor-watson
      - tytul: Wielka miłość Balzaka
        link: wielka-milosc-balzaka
      - tytul: Złoto dezerterów
        link: zloto-dezerterow
  - miejsce: Dziedziniec
    filmy: 
      - tytul: Akademia pana Kleksa
        link: akademia-pana-kleksa
  - miejsce: Park
    filmy: 
      - tytul: Akademia pana Kleksa
        link: akademia-pana-kleksa
      - tytul: Kariera Nikodema Dyzmy
        link: kariera-nikodema-dyzmy
  - miejsce: Park w Arkadii
    filmy: 
      - tytul: Akademia pana Kleksa
        link: akademia-pana-kleksa
      - tytul: Wielka miłość Balzaka
        link: wielka-milosc-balzaka
---

Nieborów to rezydencja, gdzie wyjątkowo często gościły międzynarodowe ekipy filmowe. Tu powstawały koprodukcje polsko-francuskie i polsko-brytyjskie jak [*Wielka miłość Balzaka*](/filmy/wielka-milosc-balzaka/), [*Marie Curie. Une femme honorable*](/filmy/marie-curie-une-femme-honorable/), [*Sherlock Holmes i Doktor Watson*](/filmy/sherlock-holmes-i-doktor-watson/), czy [*Nowe przygody Arsena Lupin*](/filmy/nowe-przygody-arsena-lupin/). Najwięcej zagranicznych filmowców trafiło tutaj na początku lat 90. XX w. – po otwarciu granic zachodni twórcy chętnie korzystali ze stosunkowo tanich plenerów w Polsce. Miejsce takie jak Nieborów, gdzie pałac stanowił niemal gotową scenografię filmów historycznych, a dodatkowo był położony stosunkowo niedaleko od Warszawy, bardzo na tym korzystało. 

Oczywiście w Nieborowie powstawały również znane polskie filmy. Wnętrza pałacu wykorzystane były w dwóch obrazach A. Wajdy – [*Lotnej*](/filmy/lotna/) i [*Popiołach*](/filmy/popioly/), a także m.in. w [*Złocie dezerterów*](/filmy/zloto-dezerterow/), czy nawet w serialu [*Ojciec Mateusz*](/filmy/ojciec-mateusz/). W tym ostatnim zdjęcia realizowano w bibliotece, która w serialu przeobraża się w gabinet biskupa. Biblioteka to zresztą najczęściej uwieczniane przez filmowców pomieszczenie, chociaż ogółem wykorzystano niemal wszystkie pomieszczenia z reprezentacyjnego piętra pałacu. Dzięki kadrom z [*Wielkiej miłości Balzaka*](/filmy/wielka-milosc-balzaka/) można nawet zajrzeć do niedostępnej dla zwiedzających sali weneckiej na parterze – dziś służy ona jako jadalnia dla gości nocujących w pałacu, w serialu było to miejsce gdzie goście hrabiostwa Hańskich tańczyli poloneza. 

Otaczający rezydencję park stał się w [*Akademii Pana Kleksa*](/filmy/akademia-pana-kleksa/) ogrodem, przez który profesor prowadził uczniów do swojej szkoły, a także gdzie chłopcy uczyli się geografii. Z parkiem w Nieborowie związana jest również jedna z najzabawniejszych scen w historii polskiej kinematografii – to tu rozgrywały się w serialu [*Kariera Nikodema Dyzmy*](/filmy/kariera-nikodema-dyzmy/) rozmowy Żorża Ponimirskiego (Wojciech Pokora) z Nikodemem Dyzmą (Roman Wilhelmi) m.in. na temat tego kto jest wariatem, a kto bydlęciem... 

Filmową historię posiada również romantyczny park położony w sąsiadującej z Nieborowem Arkadii. Malownicza sceneria wykorzystana została w [*Akademii Pana Kleksa*](/filmy/akademia-pana-kleksa/) – przy Akwedukcie Staś Niezgódka spotyka golarza Filipa. Śledząc go trafia do Przybytku Arcykapłana, gdzie swoją kryjówkę ma kruk Mateusz. Parkowe plenery wykorzystano również w serialu [*Wielka miłość Balzaka*](/filmy/wielka-milosc-balzaka/) – tu odbywa się pierwsze spotkanie Balzaca i hrabiny Hańskiej, w tle widoczne są charakterystyczne obiekty parkowe – Świątynia Diany, Łuk Grecki, czy Dom Murgrabiego.

## Tytuły filmów

- [*Lotna*](/filmy/lotna/), reż. Andrzej Wajda (1959)
- [*Popioły*](/filmy/popioly/), reż. Andrzej Wajda (1965)
- [*Wielka miłość Balzaka*](/filmy/wielka-milosc-balzaka/), reż. Wojciech Solarz (1973)
- [*Lalka*](/filmy/lalka/), reż. Ryszard Ber (1977)
- [*Kariera Nikodema Dyzmy*](/filmy/kariera-nikodema-dyzmy/), reż. Jan Rybkowski (1980)
- [*Akademia Pana Kleksa*](/filmy/akademia-pana-kleksa/), reż. Krzysztof Gradowski (1983)
- [*Marie Curie. Une femme honorable*](/filmy/marie-curie-une-femme-honorable/), reż. Michel Boisrond (1990)
- [*Sherlock Holmes i Doktor Watson*](/filmy/sherlock-holmes-i-doktor-watson/), reż. Sheldon Reynolds (1980)
- [*Nowe przygody Arsena Lupin*](/filmy/nowe-przygody-arsena-lupin/), reż. Jacques Nahum (1993)
- [*Frankenstein*](/filmy/frankenstein/), reż. David Wickes (1993)
- [*Złoto dezerterów*](/filmy/zloto-dezerterow/), reż. Janusz Majewski (1998)
- [*Tajemnica twierdzy szyfrów*](/filmy/tajemnica-twierdzy-szyfrow/), reż. Bogusław Wołoszański (2007)
- [*Ojciec Mateusz*](/filmy/ojciec-mateusz/), reż. Andrzej Kostenko i inni (2008–2016)

## Informacja krajoznawcza

W Nieborowie znajduje się jedna z najlepiej zachowanych rezydencji magnackich na ziemiach polskich. Pałac wybudowany został na miejscu starszego dworu przez kardynała Michała Radziejowskiego na przełomie XVII i XVIII w. Projekt wykonał Tylman z Gameren. Kolejni właściciele, przede wszystkim rodzina Radziwiłłów posiadająca te dobra od 1774 r. do 1945 r., dokonywali modyfikacji, udało się jednak zachować wyjątkowy, spójny charakter całości. Dziś w pałacu znajduje się oddział Muzeum Narodowego. Pałac otoczony jest ogrodem, podzielonym na uregulowaną część w stylu francuskim oraz malowniczą część w stylu angielskim. Zwiedzając cały kompleks warto obejrzeć również budynek manufaktury majoliki z oddzielną wystawą dzieł tu stworzonych. Produkty z tej fabryki można nawet odnaleźć w dekoracji ołtarza nieborowskiego kościoła.