---
title: Filmowe atrakcje
---

![Ulica Piotrkowska](/foto/plenery/aleja-gwiazd-lodz.jpg)

## Ulica Piotrkowska, Łódź

Jest na pewno najbardziej znaną i rozpoznawalną ulicą Łodzi. To tu znajduje się sławna Aleja Gwiazd zlokalizowana między ul. 6 Sierpnia a pasażem Rubinsteina. Inicjatorami utworzenia alei wzorowanej na hollywoodzkiej Walk of Fame byli Jan Machulski i Henryk Kluba. Pierwsza gwiazda (poświęcona Andrzejowi Sewerynowi) została wmurowana w 1998 roku, dziś jest ich już ponad 60. Po stronie parzystej (wschodniej) obok Grand Hotelu znajdują się gwiazdy znanych reżyserów, operatorów i kompozytorów. Po przeciwległej nieparzystej stronie znaleźć można nazwiska aktorów. 

![Muzeum Animacji](/foto/plenery/muzeum-animacji.jpg)

## Se-Ma-For Muzeum Animacji przy Fundacji Filmowej SE-MA-FOR

ul. Targowa 1/3 B.24 (wejście od ul. Tuwima 54), Łódź

Se-Ma-For to wytwórnia filmowa, zajmująca się produkcją animowanych filmów lalkowych i rysunkowych dla dzieci i dla dorosłych. To tu powstały znane wszystkim dobranocki jak *Zaczarowany ołówek*, *Miś Uszatek*, *Przygód kilka wróbla Ćwirka*, *Miś Colargol*, *Pingwin Pik-Pok*, czy *Kot Filemon*. Studio powstało jako instytucja państwowa, od 1999 r. funkcjonuje jako prywatna firma. Przy studio działa Se-Ma-For Muzeum Animacji prowadzone przez Fundację Filmową SE-MA-FOR. Można tu zobaczyć postaci i rekwizyty wykorzystywane w filmach, m.in. fragmenty scenografii do filmów *Piotruś i Wilk*, czy *Danny Boy*. W muzeum nacisk położony jest na poznanie tajemnic sztuki animacji - można tu zrozumieć jak powstaje film animowany, jakie techniki są do tego stosowane, a nawet samemu stworzyć własny film. Przy muzeum działa również kino, wyświetlające oczywiście produkcje Se-Ma-For-a. Niezapomniane miejsce na wyprawę z dziećmi.
Więcej na temat [*muzeum*](http://www.muzeum.se-ma-for.com).

![Muzeum Kinematografii](/foto/plenery/muzeum-kinematografii.jpg)

## Muzeum Kinematografii

Plac Zwycięstwa 1, Łódź

Muzeum jest jedyną tego typu placówką w Polsce. W dawnej rezydencji fabrykanta Karola Scheiblera znajduje się bogata kolekcja eksponatów. Tu warto wymienić unikatowe urządzenia z epoki poprzedzającej film, jak latarnie magiczne z przełomu wieków, mutoskop, czy jeden z czterech zachowanych na świecie fotoplastykonów, pochodzący z pracowni wynalazcy Augusta Fuhrmana. Kolekcja różnorodnych projektorów filmowych przedstawia kolejne etapy rozwoju techniki filmowej od początków kina po dzień dzisiejszy.
Więcej na temat [*muzeum*](http://www.kinomuzeum.pl).

![Szkoła Filmowa](/foto/plenery/szkola-filmowa.jpg)

## Szkoła Filmowa w Łodzi

ul. Targowa 61/63, Łódź

Jest jedną z najstarszych uczelni filmowych na świecie, jej działalność rozpoczęła się w 1948 roku, działając pod nazwą Państwowa Wyższa Szkoła Filmowa (obecnie Państwowa Wyższa Szkoła Filmowa, Telewizyjna i Teatralna im. Leona Schillera). To tu kształcili się znani dzisiaj polscy aktorzy, reżyserzy, operatorzy filmowi, scenarzyści, montażyści fotograficy czy nawet producenci filmowi i telewizyjni, dając podwaliny pod tzw. polską szkołę filmową. Dziś Szkoła należy do najbardziej znanych na świecie, o czym świadczy również duża ilość studentów spoza Polski. 
Początkowo Szkoła zajmowała jeden budynek - dawną willę Oskara Kona. W jednym budynku mieściły się sale wykładowe, pomieszczenia administracyjne, a także mieszkalne dla pierwszych studentów. Dziś uczelnia zajmuje cały kampus, a w dawnej wili funkcjonuje Rektorat. Odwiedzając to miejsce trzeba koniecznie obejrzeć słynne schody, na których wg legendy Szkoły siadywali studenci dyskutując o filmach. Najsłynniejszych z nich, m.in. Andrzeja Wajdę i Romana Polańskiego uwieczniono specjalnymi tabliczkami. Na piętrze, w dawnej sali balowej, działa dziś szkolna sala kinowa, gdzie można obejrzeć najlepsze etiudy studentóww. 
Więcej na temat [*Szkoły*](https://www.filmschool.lodz.pl/).

![Wytwórnia Filmów Oświatowych](/foto/plenery/lodz-oswiatowka.jpg)

## Wytwórnia Filmów Oświatowych

ul. Kilińskiego 210, Łódź

Historia „Oświatówki” zaczyna się w roku 1949 roku, została wówczas wyodrębniona z Wytwórni Filmów Fabularnych. Obecny dorobek WHO to 5 tysięcy filmów, głównie oświatowych i dokumentalnych. Tu rozpoczynali karierę znani twórcy polskiego kina, jak Wojciech Jerzy Has, Janusz Nasfeter, Krzysztof Zanussi, Zbigniew Rybczyński, Krzysztof Ptak, Jerzy Zieliński, Juliusz Machulski, Jacek Bławut, Marek Koterski i Maciej Drygas. Tu także pracował znany fotograf Eugeniusz Haneman (autor zdjeć dokumentalnych z Powstania Warszawskiego). 
Więcej na temat [*Wytwórni*](http://www.wfo.com.pl/).

![Hilton Łódź](/foto/plenery/lodz-hilton.jpg)

## Double Tree by Hilton Łódź

ul. Łąkowa 29, Łódź

Inspirację do budowy hotelu stanowił filmowy charakter miejsca. Pod tym samym adresem po II wojnie światowej powstała pierwsza wytwórnia filmowa w kraju, przez kilkadziesiąt lat pozostająca największym zapleczem produkcyjnym polskiej kinematografii - Wytwórnia Filmów Fabularnych w Łodzi. Dziś w tym miejscy znajduje się Wytwórnia – centrum rozrywkowo-kulturalne dysponujące jednymi z największych hal koncertowych w mieście, dawnymi halami zdjęciowymi WFF. Działają tu również inne instytuacje i firmy, nawiązujące swoją działalnością do filmowej tradycji miejsca (TOYA, TOYA Studios, Opus Film, Archiwum Filmoteki Narodowej).
Więcej na temat [*hotelu*](http://www.doubletreelodz.pl/).

![Stare Kino Łódź](/foto/plenery/lodz-stare-kino.jpg)

## Hotel Stare Kino Łódź

ul. Piotrkowska 120, Łódź

Hotel Stare Kino mieści się w oficynie wielkomiejskiej kamienicy. Nazwa, a także wystrój nawiązuje do historii tego miejsca. To właśnie pod tym adresem w 1899 roku bracia Krzemińscy otworzyli pierwsze stała na ziemiach polskich kino „Teatr Żywych Fotografii”.
Miejsce zobowiązuje, dlatego pokoje dla gości swoją tematyką także nawiązują do tradycji filmowej. Tutaj nie ma dwóch takich samych pokoi, każdy ma swój niepowtarzalny klimat i urok. W pierwszej klatce schodowej znajdują się 22 pokoje nawiązujące do ważnych polskich filmów, co istotne wszystkich przynajmniej częściowo realizowanych w Łodzi. Druga klatka schodowa poświęcona jest arcydziełom kina światowego - 20 apartamentów podzielonych jest na piętra romansu, komedii, sensacji i klasyki. Hotelowa restauracja również posiada filmowe akcenty, natomiast w piwnicy działa prawdziwe kino. O jego wyjątkowości świadczy fakt, że filmy wyświetlane są przy użyciu zabytkowych projektorów z lat 70. XX w., a dzięki temu że znajdują się one nie w wydzielonej kabinie projekcyjnej a na końcu sali kinowej, widzowie cały czas słyszą wyjątkowy terkot maszyny...
Więcej na temat [*hotelu*](http://www.cinemahotel.pl/).

![Honoratka Łódź](/foto/plenery/lodz-honoratka.jpg)

## Dawna kawiarnia „Honoratka” 

ul. Moniuszki 2, Łódź

Nieistniejąca już dzisiaj kawiarnia „Honoratka” była miejscem legendarnym i kultowym. Lokal działający w latach 1948-198 był miejscem spotkań łódzkiej bohemy, przede wszystkim ludzi związanych ze Szkołą Filmową i Wytwórnią Filmów Fabularnych. Było to miejsce, w którym nie wypadało nie bywać. Sama „Honoratka” pojawiła się w kilku filmach, jak „Kalosze szczęścia”, czy „Ich dzień powszedni”. Wnętrza "zagrały" w serialu *Stawka większa niż życie*, w odcinku *Ostatnia szansa*, gdzie lokal przeobraził się w warszawską kawiarnię Café Mocca. Dzisiaj na ścianie budynku mieści się tablica upamiętniająca historię tego miejsca. Inicjatorem zawieszenia tablicy był Leopold Rene Nowak - krakowski filmowiec i dziennikarz, twórca filmu dokumentalnego o legendarnej kawiarni *Czarodzieje Honoratki*.

![Bogusławice Stado Ogierów](/foto/plenery/boguslawice-stado.jpg)

## Stado Ogierów w Bogusławicach

Bogusławice 58, Wolbórz

Stado Ogierów w Bogusławicach sięga swoją historią do 1915 r., gdy pierwsze hodowlane konie pojawiły się na tym terenie (początkowo na zlecenie armii austriackiej). Państwowe Stado Ogierów rozpoczęło działalność w 1921 r., od kilku lat jest to obiekt prywatny. W zabytkowych zabudowaniach stadniny przebywa obecnie kilkadziesiąt ogierów. Organizowane są tutaj liczne pokazy i zawody sportowe. Obiekt jest dostępny dla zwiedzających w grupach zorganizowanych po uprzednim zgłoszeniu. Miejsce posiada swoją wyjątkową filmową historię - w latach 60. i 70. XX wieku bogusławickie konie "występowały" w większości polskich filmów historycznych. Część ujęć powstawała również w bezpośrednim sąsiedztwie stadniny. Więcej o obiekcie [*tutaj*](http://www.stadoboguslawice.com.pl/).

![Warsztat garncarski w Bolimowie](/foto/plenery/bolimow-garncarz.jpg)

## Warsztat garncarski w Bolimowie

Dworska 7, Bolimów

Udokumentowana historia bolimowskich garncarzy sięga początków XIX w. W rodzinie Konopczyńskich tradycja ta to już 6 pokoleń, twórca rodzinnego zakładu  jako garncarz pracował od połowy XIX w. Warsztat jest dostępny dla zwiedzających, na miejscu można nie tylko obejrzeć garncarza przy pracy, ale również spróbować swoich sił w toczeniu na kole, a także zakupić pamiątkowe wyroby z warsztatu. Bolimowska ceramika z zakładu Konopczyńskich wielokrotnie wykorzystywana była w filmach, m.in. w *Faraonie*, *Panu Tadeuszu*, czy *Ogniem i mieczem*. Więcej o warsztacie [*tutaj*](http://www.garncarz.com/).

![Kościół św. Idziego w Inowłodzu](/foto/plenery/inowlodz-kosciol.jpg)

## Kościół św. Idziego w Inowłodzu

Władysława Hermana, Inowłódz

Najstarszy zachowany budynek w województwie łódzkim, według tradycji ufundowany przez Władysława Hermana jako wotum dziękczynne za narodzenie syna, Bolesława Krzywoustego. Budynek w dużym stopniu zrekonstruowany w okresie międzywojennym, na polecenie prezydenta Mościckiego. Plener filmowy, ale także miejsce związane z muzyką - corocznie we wnętrzach świątyni odbywa się jeden z koncertów festiwalu "Kolory Polski". Świątynię można zwiedzać po skontaktowaniu się z kościelnym (numer telefonu umieszczony przy drzwiach kościoła).

![Młyn w Ldzaniu-Talarze](/foto/plenery/ldzan-mlyn.jpg)

## Młyn w Ldzaniu-Talarze

Talar 2, Ldzań

Osada młynarska składająca się z dwóch zabytkowych młynów z XIX wieku, położonych nad rzeką Grabią. W sezonie letnim działa tutaj bar, planowane jest również uruchomienie pensjonatu. Więcej o młynie [*tutaj*](https://www.facebook.com/Osada-Dwa-M%C5%82yny-302694426505029/). 

![Dawne więzienie w Łęczycy](/foto/plenery/leczyca-wiezienie.jpg)

## Dawne więzienie w Łęczycy

Pocztowa 12, Łęczyca

Dawne więzienie w Łęczycy (niedziałające od 2006 r.) urządzone zostało w zabudowaniach średniowiecznego klasztoru dominikanów. Swoją funkcję pełniło przez 200 lat, obecnie pozostaje nieużytkowane i jest wystawione na sprzedaż. Okazyjnie organizowane są wycieczki, podczas których można zwiedzić wnętrza obiektu. Miejsce to znane jest również jako plener filmowy - to z tego obiektu wychodził Henryk Kwinto (Jan Machulski), tu również przetrzymywana była bohaterka filmu *Papusza*.

![Zamek w Łęczycy](/foto/plenery/leczyca-zamek.jpg)

## Zamek w Łęczycy

Zamkowa 1, Łęczyca

Zamek w Łęczycy na obecnym miejscu wzniesiony został przez króla Kazimierza Wielkiego. Dziś w jego murach mieści się muzeum, prezentujące zbiory historyczne, archeologiczne i etnograficzne. Wśród tych ostatnich na szczególną uwagę zasługuje wyjątkowo bogata kolekcja rzeźb przedstawiających legendarnego pana na łęczyckim zamku - diabła Borutę. Na dziedzińcu zamkowym co roku organizowany jest turniej rycerski. Miejsce to posiada również swoją historię filmową, tu realizowane były ujęcia do serialu *Przyłbice i kaptury*.

